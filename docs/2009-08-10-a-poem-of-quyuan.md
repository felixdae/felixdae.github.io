---
layout: post
title: 卜居
---

{{ page.title }}
===============

卜居　　　　楚　詞
屈原 既放，三年不得復見，竭智盡忠，而蔽障於讒；心煩慮亂，不知所從。乃往見太卜鄭 詹尹 曰：「余有所疑，願因先生決之！」詹尹 乃端筴拂龜曰：「君將何以教之？」屈原 曰：

「吾寧悃悃款款，朴以忠乎？
將送往勞來，斯無窮乎？
寧誅鋤草茆，以力耕乎？
將遊大人，以成名乎？
寧正言不諱，以危身乎？
將從俗富貴，以媮生乎？
寧超然高舉，以保真乎？
將哫訾慄斯，喔咿嚅唲，以事婦人乎？
寧廉潔正直，以自清乎？
將突梯滑稽，如脂如韋，以絜楹乎？
寧昂昂若千里之駒乎？
將氾氾若水中之鳧乎？
與波上下，偷以全吾軀乎？
寧與騏驥亢軛乎？將隨駑馬之迹乎？
寧與黃鵠比翼乎？將興雞鶩爭食乎？
此孰吉孰凶？何去何從？
世溷濁而不清，蟬翼為重，千鈞為輕；
黃鐘毀棄，瓦釜雷鳴；
讒人高張，賢士無名。
吁嗟默默兮！誰知吾之廉貞？」

詹尹 乃釋筴而謝曰：「夫尺有所短，寸有所長；物有所不足，智有所不明；數有所不逮，神有所不通；用君之心，行君之意，龜筴誠不能知事！」

